Nike creëert ruim 580 extra banen in ons land
De verkoop van Nike-artikelen doet het zo goed in Europa dat er veel sneller dan verwacht extra jobs bijkomen in de Belgische distributiecentra die West- en Centraal-Europa bevoorraden. Concreet wil Nike tegen midden volgend jaar 580 nieuwe banen scheppen. Tot voor kort lag de ambitie op 500 nieuwe banen tegen 2020, maar de groei gaat dus sneller dan verwacht. Het nieuws stond vrijdag in verschillende kranten en wordt bevestigd door Nike-woordvoerder Filip Peeters.
Nike verdeelt vanuit ons land sportschoenen en -kleding over West- en Oost-Europa. Het heeft nu 1.850 vaste mensen in dienst in Laakdal en Herentals. Tegen midden volgend jaar moeten dat er ruim 2.400 zijn, aldus de woordvoerder. ‘Het gaat om 535 operationele functies, 38 eerstelijnsverantwoordelijken en 10 middenkaders.’
Volgens de woordvoerder geldt de uitbreiding zowel voor schoenen als kleding, nadat Nike zijn Europese omzet met meer dan 10 procent zag groeien.
Voor een deel gaat het wel om het omzetten van uitzendarbeid in vaste contracten. ‘Zo’n 286 tijdelijken krijgen vanaf 1 januari een vast contract. Volgend jaar starten we dan een wervingscampagne.’
Vorig jaar werd bij de bouw van een nieuw distributiecentrum in Ham nog aangekondigd dat dit tegen 2020 500 extra banen zou opleveren. Peeters zegt vrijdag dat die doelstelling nu al wordt gehaald, omdat de groei sneller gaat dan verwacht. Het is dus niet zeker dat er binnen zes jaar nog honderden banen zullen bijkomen.
Cameron legt Europese factuur van twee miljard naast zich neer
Groot-Brittannië betaalt tegen 1 december geen bijkomende factuur van twee miljard euro voor de Europese begroting van dit jaar. Dat heeft een woedende premier David Cameron vrijdag duidelijk gemaakt na afloop van een Europese top in Brussel. Volgens Cameron komt er een speciale ministeriële bijeenkomst om de situatie uit te klaren.
Cameron had vrijdagochtend de start van de beraadslagingen van de Europese staatshoofden en regeringsleiders over de economische situatie geblokkeerd om uitleg te eisen over de melding dat Groot-Brittannië 2,1 miljard euro extra moet ophoesten voor de Europese begroting van dit jaar. Zeven maanden voor de parlementsverkiezingen was het nieuws op de Britse eilanden ingeslagen als een bom.
‘We gaan niet opeens onze chequeboek bovenhalen en een cheque van twee miljard euro uitschrijven. Dat gaat niet gebeuren’, zo verklaarde Cameron. De premier erkende dat nationale bijdrages jaarlijks kleine aanpassingen ondergaan, maar ‘het is nooit gebeurd dat een land gevraagd wordt binnen drie weken een rekening van twee miljard euro te betalen’.
‘Het is totaal onaanvaardbaar dat een organisatie op dergelijke wijze functioneert en dat één van de grootste betalers op dergelijke wijze behandeld wordt’, fulmineerde hij.
Volgens Cameron kan ook de Europese Commissie niet precies zeggen hoe de berekening in elkaar steekt. Een ministeriële bijeenkomst moet duidelijkheid scheppen. ‘Maar ik ga geen twee miljard euro betalen tegen 1 december.’
'Eigenaars zonnepanelen moeten pas vanaf juli 2015 extra vergoeding ophoesten'
De invoering van een bijkomend tarief voor eigenaars van zonnepanelen, oorspronkelijk gepland op 1 januari, is met zes maanden uitgesteld. Dat meldt de Vlaamse energieregulator Vreg vrijdag. Hoeveel die extra vergoeding zal bedragen, is nog niet bekend.
Volgens de Vreg is het voor de leveranciers van elektriciteit niet haalbaar om tegen 1 januari hun klantenbeheer- en facturatiesystemen aan te passen. 'Daarom is beslist het zogenoemde pv-tarief pas vanaf 1 juli in te voeren', zegt André Pictoel, de gedelegeerd bestuurder van de Vreg.
Het tarief geldt voor alle 'prosumenten (consumenten die ook energie produceren, nvdr) met terugdraaiende teller', wat in de praktijk voornamelijk gaat over eigenaars van zonnepanelen.
Over de hoogte van het bedrag zou er in de tweede helft van november duidelijkheid moeten komen. De Vreg zou dan de tariefvoorstellen van de netbeheerders moeten krijgen voor 2015. Het zal de eerste keer zijn dat er 'Vlaamse tarieven' zijn. Of consumenten een groot verschil zullen merken met de huidige tarieven, kon Pictoel vrijdag niet zeggen.
Ook in Vlaanderen tests met zelfrijdende auto
Minister van Mobiliteit Ben Weyts (N-VA) wil ook in Vlaanderen werk maken van een proefproject met zelfrijdende auto’s. Dat verklaarde hij in het Vlaams parlement. Ook op federaal niveau wordt bevestigd dat ‘er zeker onderzoek naar de nieuwe technologie gedaan zal worden’.
De zelfrijdende auto is momenteel vooral een Amerikaans project, met internetgigant Google als grote voortrekker. Stilaan maakt de technologie ook de oversteek naar Europa. In Nederland en enkele andere landen zijn er al testritten met zelfrijdende auto’s op de openbare weg, in België is dat voorlopig nog niet toegelaten. Daar kan echter snel verandering in komen. ‘In het regeerakkoord staat dat we technologische evoluties, zoals de driverless cars, gaan ondersteunen’, zegt Jasper Pillen, woordvoerder van federaal minister van Mobiliteit Jacqueline Galant (MR). ‘Er zal de komende legislatuur dus zeker onderzoek naar gedaan worden. Het is alleen nu nog niet duidelijk wanneer en hoe we dat precies gaan doen.’
Ook Vlaams minister van Mobiliteit Ben Weyts wil actief aan meewerken aan het proefproject. ‘Deze ontwikkeling spreekt enorm tot de verbeelding’, zei hij donderdag. ‘Ik heb vernomen dat Febiac (de Belgische automobiel- en tweewielerfederatie, nvdr.) nog niet met een eigen proefproject bezig is, maar ik wil daar met hen werk van maken. Misschien is daar een rol weggelegd voor Flanders’ Drive.’
De Lijn
Daarnaast wil de N-VA’er rond de tafel gaan zitten met De Lijn. ‘Los van de wetgevingsproblemen wil ik met hen al bekijken of we geen project kunnen opzetten’, besloot Weyts.
Portugees wint 190 miljoen euro bij Euromillions, meer dan 2 miljoen euro voor Belg
De superpot van 190 miljoen euro van Euromillions, die opgebouwd werd sinds de trekking van 3 oktober, is vrijdagavond binnengehaald door een Portugees. Dat meldt de Nationale Loterij. Een Belg haalt iets meer dan 2 miljoen euro binnen. In rang 2 zijn er in totaal 9 winnaars, onder wie ook de Belg, die 19 miljoen euro, of 2,2 miljoen per speler, onder elkaar verdelen.
Het bedrag dat de Portugees vrijdagavond gewonnen heeft, komt overeen met de winst van een Brit in augustus vorig jaar. De Belgische spelers zetten samen 11,5 miljoen euro in, op een totale inzet van 151 miljoen euro. In de trekking van volgende week dinsdag zit 15 miljoen euro.
Over de identiteit of woonplaats van deze winnaar is nog niets bekend.
Treinen Brussel-Leuven tijdlang omgeleid via Mechelen na persoonsaanrijding
Na een persoonsongeval tussen Brussel en Leuven, vrijdagavond iets voor 20.00 uur, werden de treinen op de vier sporen tussen Brussel en Leuven een half uur lang omgeleid via Mechelen. Dat meldt NMBS-woordvoerster Frieke Neyrinck. Om 20.30 uur zijn drie van de vier sporen weer geopend voor het treinverkeer en is de omleiding opgeheven. Ook de drie treinen die achter de trein stonden die bij het ongeval betrokken waren, hebben intussen hun reis verder kunnen zetten. Neyrinck waarschuwt wel nog voor gevolgsvertragingen.
Aan boord van de trein die het persoonsongeval had, de IC-trein Eupen-Oostende, zitten volgens Neyrinck 400 à 500 mensen. “We bekijken nu of die trein, eens hij vrijgegeven wordt, verder kan rijden of dat we bussen inleggen om de passagiers nog op hun bestemming te krijgen.”
VisionTek lanceert draagbare SSD in USB-formaat
VisionTek heeft een SSD in het formaat van een USB-stick gelanceerd. De VisionTek USB Pocket SSD, zoals het product heet, moet hoge doorvoersnelheden bieden in een klein formaat. Hierdoor zou het device uitermate geschikt zijn als een bootable OS-drive.
De USB Pocket SSD komt met 120 of 240 gigabyte flash-opslag en een LSI SandForce 2281 controller. Volgens de fabrikant haalt de USB-stick 445 megabyte per seconde tijdens het lezen en 440 megabyte per seconde tijdens het schrijven. Verder claimt VisionTek 39.000 IOPS.
De 120GB-versie van de VisionTek USB Pocket SSD moet voor 109,99 USD over de toonbank gaan en de variant met 240 GB voor 174,99 USD.
Vier Syriëronselaars aangehouden
De Brusselse raadkamer heeft vrijdagavond de aanhouding verlengd van vier mensen die in de cel zitten in het kader van het terrorismedossier van het 'Syrische netwerk'. In dat dossier zijn twintig mensen in verdenking gesteld.
Ze worden ervan verdacht deelgenomen te hebben aan de activiteiten van een terroristische groepering die Belgische moslims naar Syrië stuurde. Het aanhoudingsbevel tegen vier van de vijf verdachten die vrijdag voor de raadkamer verschenen zijn is dus bevestigd. Het onderzoek naar de vraag van de vijfde naar een vrijlating onder voorwaarden is uitgesteld naar november.
Hun advocaten hadden de voorlopige vrijlating van hun cliënten gevraagd, het parket had gevraagd hen langer op te sluiten.
De twintig verdachten werden aangehouden na een vijftigtal huiszoekingen door de federale politie in februari van dit jaar, vooral in Sint-Jans-Molenbeek en Vilvoorde.
Ze worden ervan verdacht jonge Belgische moslims naar Syrië te hebben gezonden en militaire trainingen te hebben verstrekt. De voorbije maanden werden een aantal verdachten voorlopig vrijgelaten, maar vier verdachten blijven dus nog aangehouden.
Debaets: ‘Niet alleen bij taxi's, ook bij huren en solliciteren'
Dat verschillende taxibedrijven in Brussel geen graten zien in de vraag om een blanke chauffeur te leveren wanneer er naar gevraagd wordt, kadert volgens Brussels staatssecretaris voor Gelijke Kansen Bianca Debaets (CD&V) in een groter discriminatieprobleem. 'We gaan actie voeren.'
Uit een steekproef die Metro uitvoerde bij acht taxibedrijven, vier in Brussel en vier in Vlaanderen, blijkt dat de helft van de gecontacteerde taxibedrijven geen probleem heeft met de vraag van de klant om een blanke taxichauffeur te sturen.
'Zowel het ingaan op als het verzoek om een blanke chauffeur is ontoelaatbaar', vindt Brussels staatssecretaris Debaets. 'We zijn enerzijds tevreden dat een aantal bedrijven niét op dat verzoek wou ingaan en de vraag zelf afkeurde, maar anderzijds moet er actie komen tegen dit soort discriminatie. Al te vaak gebeurt dit namelijk ook bij het verhuren van appartementen of bij sollicitaties.
'Meer dan de helft van de personen van buitenlandse afkomst krijgt tijdens hun loopbaan te maken met discriminerende houdingen en acties .In een gewest waar bijna de helft van de bevolking van buitenlandse origine is, kunnen we dit niet dulden', is Debaets duidelijk. 'We zullen  hier rond acties voeren en sensibiliseren maar ik ga ook met mijn collega bevoegd voor Mobiliteit & Taxibedrijven samenzitten om te kijken hoe we dit concrete probleem bij de wortel kunnen aanpakken.' 
Smet: 'regelrechte discriminatie'
'Dat is regelrechte discriminatie en compleet onaanvaardbaar', zegt Smet. De minister heeft zijn administratie en de bevoegde inspectiediensten meteen de opdracht gegeven om de zaak te onderzoeken en paal en perk te stellen aan dat soort praktijken.
Deze boeken moeten onze ministers gelezen hebben volgens Boek.be
Boek.be heeft vrijdag een mand vol herfstlectuur overhandigd aan Vlaams minister-president Geert Bourgeois. Elke minister krijgt drie boeken cadeau die aansluiten bij zijn of haar bevoegdheid. Tegelijk vraagt boek.be aandacht voor de noden van de Vlaamse boekensector. Zo dringt de sectororganisatie aan op een grootschalige promotiecampagne voor het boek.
Het is al jarenlang een traditie dat boek.be voor de zomer een reeks boeken overhandigt aan de federale of Vlaamse excellenties. Nu worden de nieuwe Vlaamse ministers door de organisatie getrakteerd op een mand vol herfstlectuur. De mand werd vrijdag overhandigd aan Vlaams minister-president Geert Bourgeois.
De negen Vlaamse ministers krijgen elk drie boeken cadeau. Er is één boek, met name 'De hemel van de verbeelding - zestig brieven over kunst', dat elke minister krijgt. De rest van de boeken sluit aan bij de bevoegdheden van de verschillende ministers. Zo krijgt minister van Mobiliteit Ben Weyts het boek 'Weg van mobiliteit' van Kris Peeters (een naamgenoot van de vorige Minister-President, red.) cadeau en krijgt minister van Inburgering Liesbeth Homans onder meer het boek 'Superdiversiteit. Hoe migratie onze samenleving verandert' van socioloog Dirk Geldof.
Bekommernissen
Boek.be maakt naast de geste van de boekenmand ook altijd van de gelegenheid gebruik om enkele bekommernissen in de verf te zetten. Zo vindt de organisatie dat de overheid een grote promotiecampagne voor het boek moet lanceren. Daarnaast dringt ze er op aan dat de regering snel werk maakt van de gereglementeerde boekenprijs, iets wat ook in het Vlaamse regeerakkoord staat. Tot slot vraagt de organisatie een 'verdere ondersteuning van de internationalisering van het Vlaamse boekenvak'.
Oppositie niet tevreden met uitleg regering over operatie in Irak
Enkel minister van Defensie Steven Vandeput (N-VA) kwam naar de commissie afgezakt
‘Wij zijn hier belachelijk gemaakt als parlement.’ Met die woorden sloot Wouter De Vriendt (Groen) vrijdagnamiddag de vergadering af van de gemeenschappelijke Kamercommissie over de verlenging van de operatie in Irak tegen terreurbeweging Islamitische Staat. Het zat verschillende oppositiepartijen hoog dat enkel Defensieminister Steven Vandeput (N-VA) naar de commissie afzakte, terwijl zijn collega van Buitenlandse Zaken Didier Reynders (MR) verstek moest geven wegen buitenlandse verplichtingen.
De regering besliste donderdag de operatie met zes F-16’s en 120 militairen te verlengen tot eind dit jaar. Minister Vandeput gaf in de Kamer toelichting bij de manier waarop de operatie de voorbije maand is verlopen. Hij gaf aan dat de Belgische gevechtstoestellen vijf maal tussenkwamen om de Iraakse troepen bij te staan. De rules of engagement werden volgens Vandeput strikt nageleefd. Eén keer heeft werd een ‘rode kaart’ getrokken, zodat een operatie werd afgeblazen en collaterale schade werd vermeden. De Belgische F-16’s namen 12 procent van de luchtoperaties door de internationale coalitie voor hun rekening.
Verschillende oppositieleden klaagden erover dat enkel Vandeput naar de commissie kon komen - minister Reynders bevindt zich momenteel in Zuid-Amerika - en dat het parlement daardoor een ‘eenzijdige evaluatie’ te horen kreeg, waarbij het politieke luik onderbelicht bleef, aldus Alain Top (SP.A). Ook Veli Yüksel van coalitiepartner CD&V vroeg een ‘ernstige briefing’ van het politieke en diplomatieke aspect. Op de socialistische banken weerklonk de suggestie dat premier Charles Michel naar de commissie had kunnen afzakken. De premier nam vrijdag deel aan de tweede dag van de Europese top in Brussel.
Voor de galerij
Daarnaast verwees Vandeput verschillende vragen naar de commissie die de buitenlandse missies opvolgt. Die vergadert achter gesloten deuren, zodat vragen die geheimhouding vereisen, daar kunnen worden beantwoord. Dat Vandeput, die na twee uur de vergadering moest verlaten, ook vragen over het kostenplaatje naar die commissie doorstuurde, deed bij SP.A de wenkbrauwen fronsen. ‘Op twee uur tijd hebben we de kans gekregen vragen te stellen, maar kregen we weinig antwoorden’, stelde Top. ‘Dit was een zitting voor de galerij’, vond De Vriendt. ‘Wij zijn hier belachelijk gemaakt als parlement. U wist op voorhand dat de meerderheid van de vragen van politieke aard zou zijn.’
Commissievoorzitster Karolien Grosemans reageerde dat de vergadering plaatsvond op uitdrukkelijke vraag van de commissie. Overigens herinnerde ze eraan dat bij een vroegere commissievergadering over de operatie in Libië, ook slechts één minister present tekende.
Verpleegster die ebola had, krijgt knuffel van Obama
Een van de twee verpleegsters uit het Amerikaanse Dallas die besmet geraakt was met het ebolavirus, is genezen verklaard en heeft het ziekenhuis verlaten. Ze mocht al meteen op bezoek bij president Obama.
Nina Pham was een van de verpleegsters die Thomas Eric Duncan, de eerste patiënt met ebola in de VS, verzorgden. Ze raakte daarbij zelf besmet, net als haar collega Amber Vinson. Pham is nu virus-vrij verklaard en mocht het ziekenhuis verlaten. Vinson is ook aan de beterhand en zou geen gevaar meer lopen. Wanneer zij naar huis mag, is nog niet bekend.
Pham mocht meteen op bezoek bij president Barack Obama, van wie ze een dikke knuffel kreeg.
Belgische chocolade hoort bij ‘grootste schatten van Europa’
‘Brussel is de thuisstad van honderden chocolatiers, waardoor de stad met zijn rijke traditie van artisanale chocolatiers zeker op het lijstje van de chocoladeliefhebber moet staan’. Dat schrijft de Amerikaanse krant The New York Times in een artikel over de twaalf schatten van Europa.
Chocolatier Mary, die zich al 95 jaar in de Rue Royale bevindt, trok de aandacht van schrijfster en foodblogster Amy M. Thomas, die meewerkte aan het stuk Twelve treasures of Europe . Daarnaast roemt ze ook de kleine keten Debailleul, die volgens haar bonbons maakt die ze ‘bijna schaamtelijke verwennerijen’ noemt.
Naast de chocolade van Brussel werden in het stuk ook onder meer de straatkunst van Berlijn, de pepers van Budapest, het design van Kopenhagen, de zijde van Firenze, de gitaren van Madrid, de hoeden van Londen en de paraplu’s van Parijs onder de loep genomen.
Lees hier het volledige artikel
PROXIMUS LEAGUE. Bergen en OHL delen de punten
OH Leuven is er in de openingswedstrijd van de 13de speeldag in tweede klasse niet in geslaagd om voorlopig de leiding over te nemen van Eupen. De Leuvenaars bleven op bezoek bij Bergen in een duel tussen twee net gedegradeerde ploegen steken op een 1-1 gelijkspel. Vergerolle opende al vroeg de score, Kostovski maakte halverwege de tweede helft gelijk.
Axa Bank kreeg 225 miljoen om banktest te doorstaan
De Franse verzekeraar Axa herkapitaliseerde Axa Bank Europe voor 225 miljoen euro. Dat bevestigt AXA Bank aan onze redactie. Wellicht gebeurde dat nadat er problemen aan het licht gekomen waren bij de Europese balanstest (AQR).
De kapitaalinjectie - die terug te vinden is in de bijlagen van het Belgisch staatsblad en uitlekte via De Tijd - gebeurde op 30 september en werd op twee manieren doorgevoerd. Een kapitaalverhoging van 135 miljoen euro waarop enkel de Franse verzekeraar Axa - de enige aandeelhouder - intekende. Daarnaast werd ook een uitgifte verzorgd in converteerbare obligaties ten belope van 90 miljoen euro.
vVolgens onze bronnen is de kapitaalinjectie een reactie op het eerste deel van de Europese bankentest, waarin bij Axa Bank Europe een kapitaaltekort aan het licht kwam. In november neemt de Europese Centrale Bank het toezicht op de 130 grootste Europese bankinstellingen over van de nationale toezichthouders. Om goed voorbereid te zijn werden de voorbije maanden bij deze instellingen een nieuwe, grondige bankentest uitgevoerd. En dat volgens het principe van een tweetrapsraket: eerst een test van de kwaliteit van de balans op 31 december 2013, negen maanden later gevolgd door Europese stress tests.
Banken waarvan de kwaliteit van de activa op de balans op 31 december 2013 onvoldoende bleek, kregen daarna nog negen maanden de tijd om vers kapitaal op te halen. Zodat ze hun kansen konden maximaliseren om wél te slagen voor de Europese stress tests. Daarin werden de kapitaalbuffer van de 130 banken getest tegen allerlei rampscenario’s zoals een economische recessie, een renteverhoging of een default van een euroland.
Dexia en Axa Bank Europe
Zoals eerder al uitlekte (DS 23 oktober) gingen vooral Dexia en Axa Bank Europa over de tongen als mogelijke probleemgevallen. Nu wordt duidelijk waarom. Beide slaagden wellicht niet voor het eerste examen, de balanstest. Maar volgens goedingelichte bronnen namen ze - net als veel andere Europese banken - daarop wel de nodige maatregelen om hun kapitaalbuffer voldoende te versterken voor het tweede examen: de stress test. Axa Bank Europe door op twee manieren vers kapitaal op te halen en Dexia, dat als bank in uitdoofscenario een voorkeurregeling geniet, door het versneld afbouwen van de risico’s in de portefeuille.
Volgens goedingelichte bronnen is de kans zondag dan ook groot dat alle Belgische banken geslaagd zullen zijn voor de Europese stresstests. Maar officieel weten we dat pas zondag om 12 uur.
GERELATEERDE VIDEOS
Broer van piloot vliegtuigongeval met valschermspringers vraagt inzage dossier
Olivier Lalmand, broer van de piloot die de Pilatus PC-6 bestuurde die neerstortte in Gelbressée op 19 oktober 2013, waarbij 10 valschermspringers en de piloot omkwamen, heeft een verzoek ingediend om inzage te krijgen in het dossier van het onderzoek. Dat heeft Lalmand vrijdag bevestigd.
De onderzoeksrechter heeft een maand tijd om op het verzoek te antwoorden. De families die zich burgerlijke partij hebben gesteld krijgen dan normaal 48 uur om het dossier in te kijken. Het verslag van de gerechtelijke expertise, opgesteld door een luchtvaartexpert opvraag van het parket, werd maandag overgemaakt aan het gerecht en werd woensdag formeel aan het onderzoeksdossier toegevoegd.
‘Blanke taxichauffeur bestellen? Klant is koning!’
Wie naar een taxibedrijf belt met de expliciete vraag om een blanke taxichauffeur te bestellen, krijgt in de helft van de gevallen zijn zin. Dat blijkt uit een steekproef van Metro. Volgens Brussels staatssecretaris voor Gelijke Kansen Bianca Debaets (CD&V) kadert de problematiek in een groter discriminatieprobleem, dat zich ook bij huren en solliciteren afspeelt.
Het idee van Metro om in België taxibedrijven op te bellen kwam er door een gelijkaardig geval in Groot-Brittannië. Daar gaf taxibedrijf ‘Car2000’ na een incident met een chauffeur van Pakistaanse origine grif toe dat blanke bestuurders werden gestuurd als de klant daarom vroeg. Volgens de directeur was het zelfs nodig, om geen klanten te verliezen. Maar zouden taxibedrijven in België op dezelfde manier reageren? Metro belde acht taxibedrijven op: vier in Brussel en vier in Vlaanderen. ‘Ik zou graag een taxi reserveren voor eind deze week, maar is het mogelijk dat de taxichauffeur een blanke man of vrouw is?’, klonk de expliciete vraag van de klant.
Geen verrassing
De helft van de bedrijven stemde meteen in met de vraag. Eén taxicentrale gaf zelfs spontaan de namen vrij van ‘blanke bestuurders’, zodat de klant er in de toekomst ook naar kon vragen.
Van de bedrijven die weigerden reageerden er twee zelfs bijzonder verontwaardigd. ‘Neen mevrouw, wij doen niet aan discriminatie. U zou dat beter ook niet doen’, klonk het.
'Gebeurt ook bij verhuren van appartementen of sollicitaties'
'Zowel het ingaan op als het verzoek om een blanke chauffeur is ontoelaatbaar', vindt Brussels staatssecretaris Debaets. 'We zijn enerzijds tevreden dat een aantal bedrijven niét op dat verzoek wou ingaan en de vraag zelf afkeurde, maar anderzijds moet er actie komen tegen dit soort discriminatie. Al te vaak gebeurt dit namelijk ook bij het verhuren van appartementen of bij sollicitaties.
'Meer dan de helft van de personen van buitenlandse afkomst krijgt tijdens hun loopbaan te maken met discriminerende houdingen en acties .In een gewest waar bijna de helft van de bevolking van buitenlandse origine is, kunnen we dit niet dulden', is Debaets duidelijk. 'We zullen  hier rond acties voeren en sensibiliseren maar ik ga ook met mijn collega bevoegd voor Mobiliteit & Taxibedrijven samenzitten om te kijken hoe we dit concrete probleem bij de wortel kunnen aanpakken.' 
Brussels minister voor Mobiliteit en Openbare Werken Pascal Smet (sp.a) reageert beveelt eveneens een onderzoek. ‘Dat is regelrechte discriminatie en compleet onaanvaardbaar’, zegt Smet. De minister heeft zijn administratie en de bevoegde inspectiediensten meteen de opdracht gegeven om de zaak te onderzoeken en paal en perk te stellen aan dat soort praktijken.