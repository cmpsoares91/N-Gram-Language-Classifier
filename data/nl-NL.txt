Omgaan met weerstand
Met een dochter van 2,5 die álles zelf wil doen, word ik dagelijks geconfronteerd met weerstand. Weerstand bij haar, weerstand bij mijzelf, weerstand bij de andere familieleden. En meerdere keren per dag word ik uitgedaagd om er iets mee te doen, want negeren is onmogelijk. En net zo vaak merk ik dat het resultaat van mijn reactie op de weerstand niet altijd voor het gewenste resultaat zorgt… En dat terwijl het toch een wezenlijk onderdeel is van mijn vak! 
Laatst kreeg ik de vraag van een klant of ik hen kon begeleiden bij het effectiever leren omgaan met weerstand bij hun klanten. Ik dacht eerst, je moest eens weten hoe ik thuis soms loop te stuntelen. Maar ik zag deze vraag ook als een kans om eens goed in dit onderwerp te duiken. Want wat een energie gaat ermee gepaard! Die energie zou je toch ook een positieve draai kunnen geven?
Wat is weerstand?
Je kent de uitspraak wel: “Resistence is futile”. Het heeft geen zin om weerstand te bieden. Overmeesterd word je toch. Maar als je deze houding hebt, zal er niets aan jouw situatie en hoe jij daar mee omgaat veranderen. Waarschijnlijk zal het alleen maar erger worden. Je energie, zelfvertrouwen en invloed nemen af en je wordt als je niet uitkijkt apathisch.
Vol tegen de weerstand in gaan is ook niet handig. Met brute kracht iets nieuws forceren is een inefficiënte manier van omgaan met je eigen energie. Daarnaast ontken je de kracht en potentie die de ander heeft.
Marjo Korrel definieert weerstand als: het gedrag dat door degene die een bepaalde verandering wenst, ervaren wordt als vertraging, blokkade, stagnatie, van een door hem/haar gewenste vorm van verandering. Weerstand ontstaat vaak als de huidige situatie anders is dan de gewenste situatie, en je een van beide (of allebei) niet wilt. Het ontstaat op het moment dat er iets beschermd moet worden, of als er zorgen zijn. Mijn dochter van 2,5 is bezig haar eigen persoonlijkheid en eigen ruimte te ontwikkelen. Ze wil geen enkele bemoeienis van mijn kant. Haar leerproces gaat over zelfstandig worden. Zelf kunnen beslissen. En zodra ik aankom met de tandenborstel en zeg dat we NU gaan tandenpoetsen…
Inleven
Maar hoe kan je dan wel effectief met weerstand omgaan en het gebruiken als motor voor leren? Effectief omgaan met weerstand is communicatie voor gevorderden! De hoofdstappen in het omgaan met weerstand zijn:
herkennen,
erkennen,
verkennen
en ombuigen.
Het is belangrijk dat je je kan inleven. Zowel in jezelf als in de ander. De eerste stap is dus signalen herkennen die duiden op weerstand en accepteren dat ze bestaan. Je moet vanuit een open en nieuwsgierige houding die signalen onderzoeken. Wat zou de reden zijn waarom er nu weerstand is? Waar verlangt deze persoon naar? Wat heeft hij of zij te leren? Want weerstand is onlosmakelijk met leren verbonden. Het betekent dat er iets belangrijks getriggerd is, er is contact. Er is iets in beweging. Dus weerstand kan pas verdwijnen als deze erkend en geaccepteerd wordt. Schat dus de signalen van weerstand op de juiste waarde. Dat scheelt energie en motivatieverlies.
De kunst van contact
Omgaan met weerstand is de kunst van contact. Het vraagt moed en je kwetsbaar opstellen. Het is een krachtige impuls om de interactie met de ander te verbeteren en te verdiepen. Als je samen de ontstane weerstand niet uit de weg gaat, maar juist aandacht geeft, dan kan je samen veel leren. Zie het als een enorme kans. Aan de grens ontmoet je elkaar. De trigger die de weerstand van een ander jou geeft, kan waardevolle informatie opleveren over wat jij op dat moment belangrijk vindt. En een aanleiding zijn om je bewustzijn te vergroten.
Tandenpoetsen
En wat betekent dat voor mij? Dat ik dan maar "mindful" geniet van mijn dochter, de tandpasta die overal op zit negeer, en weet dat er een heel belangrijk leerproces gaande is...
Hoop, geloof, vertrouwen en perspectief
Zo, 2013 is bijna voorbij. Het was een bewogen jaar! 2013 is het jaar van omschakelen geworden. Van het accepteren van realiteit en daar passend op handelen. Dat geldt niet alleen voor ons, we zien het ook om ons heen in de wereld: onze klanten brengen het naar voren in trainingen, assessments en coachgesprekken. Aanpassen is een noodzaak, een realiteit. We zijn dus niet de enige die maatregelen hebben moeten nemen om kwaliteit en identiteit ook voor de toekomst te kunnen garanderen.
Herman van Veen zingt “rustig leven en tevreden, is voor de liefde een gevaar”. Met een bedrijf dat al bijna 30 jaar Liefde als waarde heeft omarmd was dit dus een goede ervaring.
Het is een bijzonder ding, het ‘accepteren van realiteit’. Het is logisch, maar het is lang niet altijd even makkelijk. Je kunt ‘lekker’ in de ontkenning zitten. Je kunt je afzetten tegen die zaken die je liever niet op je bordje had gezien. Je kunt tegen beter weten in blijven geloven dat het allemaal vanzelf wel weer goed komt. Heel menselijk ook dit allemaal. Ik betrap me zelf ook vaak genoeg op. Achteraf is het natuurlijk makkelijk te zien, maar o zo lastig om op het moment zelf daar iets aan te veranderen.
Kijk, daar gaat ons vak nou over. Dit is precies wat wij toevoegen in onze trainingen. We confronteren mensen met hun valkuilen, hun automatismen, hun easy-way-out. En we dit doen vanuit liefde, vanuit de wetenschap dat het soms ook echt verdomd lastig is om die knop om te zetten en jezelf tot verandering te bewegen. Hoe cliché het ook is, deze tijd van het jaar leent zich daar uitstekend voor.
Nu, met de feestdagen in aantocht, is het tijd om te bezinnen én om vooruit te kijken. Tijd om op zoek te gaan naar perspectief, vertrouwen, geloof en hoop. Waar begint het mee? Wat volgt logischerwijs op wat? Je moet ergens op kunnen vertrouwen, je moet ergens in kunnen geloven, je moet ergens op kunnen hopen. Zo bezien begint het dus met perspectief. Maar je moet ook lef hebben om te vertrouwen, je kiest ook om te geloven en je kunt ook hopen dat het goed komt, zonder dat je weet hoe dat eruit zou kunnen zien. Kortom, perspectief creëer je ook voor jezelf en vooral: met elkaar!
Ons advies is: ga het gesprek aan. Deel je eigen perspectief met je medewerkers en collega's, help ze hun eigen perspectief te creëren door naar ze te luisteren en door te vragen naar wat ze nodig hebben, waar ze zin in hebben en waar ze tegenop zien.
Ik ben een ras-optimist. Een sprankje zon in de verte geeft mij al de drive om op zoek te gaan naar de snelste of mooiste weg om daar te komen. En zonnestralen zijn er genoeg! Dichtbij of in de verte, achter de wolken, of volop door mijn raam op mijn gezicht. Ik heb het idee dat er ook breder maatschappelijk weer meer ruimte begint te komen voor optimisme. Her en der bruist het van ondernemerschap. Nieuwe ronde, nieuwe kansen. En specifiek voor ons als trainingsbureau: bedrijven hebben en voelen de noodzaak om te investeren in hun menselijk potentieel.
Ik heb zin in 2014! En ik heb ook zin in een goede kerstvakantie. Even pas op de plaats, uitrusten, genieten van momenten met dierbaren en genieten van goede wijn.
Namens iedereen bij Van Harte & Lingsma wens ik je een bijzonder goed 2014 en in de aanloop daarnaartoe een zeer liefdevolle kerst(vakantie).
Familiegeschiedenis
Ons gedrag is voor een groot deel bepaald door onze genetische structuur. Niets aan te doen. Ik wil uit de nature-nurture discussie blijven, maar ik durf te stellen dat daarnaast andere externe zaken ook een grote rol spelen. Opvoeding. De manier hoe we hebben geleerd te hechten, te vertrouwen, lief te hebben, los te laten, te vergeven, of voor onszelf op te komen, zijn zaken die bepalend zijn voor hoe we ons nu gedragen. En daarmee hebben, met name, onze ouders een grote rol (gehad) in ons huidige gedragsrepertoire. 
Ik ben van Indische afkomst. Mijn beide ouders zijn, als wees, na de onafhankelijkheid van Indonesië gerepatrieerd naar Nederland. Ze kenden elkaar al in Indië, maar hebben hier ons gezin gesticht; mijn zus, mijn broer en ik.
Dit is in een notendop de geschiedenis van mijn familie zoals deze geldt voor veel Nederlands Indische families. Als jongste van drie had ik het erg goed. Alles was voor handen, de lastige paden waren al voor mij gebaand door (met name) zus en broer en daarnaast heb ik van nature een open en nieuwsgierige levenshouding. Dat maakt me tot wie ik nu ben. Makkelijk in de omgang, contactvaardig en erg benieuwd naar ‘het verhaal’ van de ander.
Maar wat ik me de laatste jaren steeds meer bewust ben, is hoeveel geluk ik wel niet heb gehad. Mijn beide ouders, komende uit een vreselijke traumatische tijd, zijn oorlogsslachtoffers. Als kind hebben ze alle veiligheid en geborgenheid van een gezin op veel te vroege leeftijd vaarwel moeten zeggen. Daarnaast heeft de oorlog onnoemelijk veel ellende veroorzaakt. Letterlijk onnoemelijk. Daar werd/ wordt niet over gesproken. Als psycholoog heb ik enig zicht op hoe dat soort ervaringen effect moeten hebben op hoe je als kind-slachtoffer veilige hechting, vertrouwen en genegenheid kwijt kan raken in je ontwikkeling.
Dus ja, dingen die vervelend waren, werden liever verzwegen bij ons thuis. We hebben/ hadden een ambivalente houding ten opzichte van blanke Nederlanders en ja, dat heeft z’n weerslag op hoe ik me nu verhoud ten opzichte van mijn eigen werkomgeving. Best lastig om de neiging te hebben dingen impliciet te houden, terwijl je als trainer/ adviseur er voor wordt betaald zaken expliciet te maken! Maar wat hebben mijn ouders het ongelofelijk goed gedaan. Om je kinderen (ons) met zoveel liefde en warmte en lekker eten te omringen en ze bij te brengen dat een sense of community nodig is om betekenis te geven aan de waarde van het leven, terwijl je zelf, als kind, er maar bitter weinig van hebt mogen proeven. Wat een wonder en wat een ongelofelijke prestatie. Alle (trauma) psychologen ten spijt!
Al met al kun je zeggen dat ik erg goed ben terecht gekomen. (Mijn broer en zus trouwens ook hoor. Maar laat ik voor mezelf spreken.) Mijn ouders hebben daar een erg grote rol in gespeeld. En er zijn een aantal duidelijke valkuilen die ik nu ervaar die goed zijn te herleiden naar het (kamp)verleden van mijn ouders. Maar gegeven hun (grotendeels onvertelde) achtergrond, wat een geweldige prestatie om mij in staat te stellen lief te hebben, te vertrouwen, echt contact te kunnen maken. Dat maakt dat ik tot op de dag van vandaag mensen wil zien voor wie ze zijn.
Wie iemand is of wat iemand doet
Voor de uitgave 'Leadership en het bedrijf van de toekomst' bij MT magazine (juni 2014) werd assessment adviseur Danny van der Schoor geïnterviewd over de waarde van assessments. Je leest het interview hieronder. 
Wat voor gedrag iemand vertoont is belangrijk. Maar waarom vertoont hij dat gedrag? Tijdens assessments van Van Harte & Lingsma gaat Danny van der Schoor op zoek naar de ideeën, waarden en zingeving van deelnemers.
Welke waarde kunnen we aan een assessment toeschrijven?
“Een standaard assessment heeft wel degelijk waarde, maar het representeert niet de absolute werkelijkheid. Het is in feite een meting om te zien of iemand in de toekomst gewenst gedrag gaat vertonen. Maar: menselijk gedrag is niet per definitie te voorspellen en de omstandigheden van het moment spelen altijd een rol. Het liefst zou je een assessmentkandidaat tien jaar lang van zeer nabij volgen, alles vastleggen en dan een conclusie trekken. Aangezien dat niet haalbaar is, wordt er in assessmentland gewerkt met meetinstrumenten die valide en betrouwbaar zijn binnen gecontroleerde omstandigheden. Zo kan je bepalen of kwaliteiten die iemand heeft, passen in de van te voren vastgestelde competentieset (de lat waar iemand aan dient te voldoen). De uitspraak die je op basis daarvan doet, heeft enige voorspellende waarde.
Niet meer en niet minder, het blijft een risicoanalyse.”
Is de aanpak van Van Harte & Lingsma anders?
“Dat wat je hoort en ziet bij een kandidaat is het topje van de ijsberg. Daaronder zit veel meer: ideeën, waarden en zingeving. Juist dat vinden wij interessant. Uiteraard meten we in onze assessments zo zuiver mogelijk, maar de inzichten daarvan zijn slechts het kaartje waarmee je het circus in mag. Om echt van de voorstelling te genieten moet je verder kijken: naar wie iemand ís in plaats van wat iemand doet.”
Maar hoe kom je daar achter?
“Een bekend onderdeel van een assessment is een simulatie met een acteur. Wij zetten zo’n simulatie halverwege stop en vragen de deelnemer wat hij of zij effectief of minder effectief vond gaan. De acteur in de simulatie wordt dan een trainer. In een gesprek graaft hij, samen met de kandidaat en de begeleidend psycholoog, dieper om de motivaties voor het handelen tijdens de simulatie te doorgronden. Hierdoor krijgen we meer zicht op welke ideeën en overtuigingen aan bepaald gedrag ten grondslag liggen. Op die manier kun je nog beter onderzoeken hoe en óf een deelnemer en een organisatie een goede match vormen.”
Dus een assessment is ook een spiegel en hulpmiddel voor de deelnemer zelf.
“Zeker. We gaan in onze assessments op een gelijkwaardige manier interactie aan met de deelnemers. Ze zijn eigenaar van hun eigen gedrag. Tijdens de assessmentdag krijgen ze een senior psycholoog (interviewer), testassistent, acteur en trainer tot hun beschikking om in de spiegel te kijken. Dit helpt ons aan meer inzicht in wie de deelnemer is, terwijl de deelnemer zelf ook met deze inzichten kan kiezen aan de slag te gaan voor diens eigen ontwikkeling.
We meten dus op drie niveaus: op gedrag (het topje van de ijsberg), de onderliggende ideeën en de overtuiging. En het niveau waar je, vanuit dat inzicht, kan kiezen voor een nieuwe ontwikkeling. Hierop baseren we de geschiktheid. We noemen dat de Triple Loop: het gaat niet alleen over doen of denken, maar ook over willen. We zijn er op uit om in onze assessments op alle niveaus zo zuiver mogelijk een oordeel te vormen.”
Het gevaar van de eerste indruk
Ik ben nu 42, maar ik zie er jong uit voor m'n leeftijd. Dat is een - over het algemeen fijne - bijkomstigheid van mijn Indische genen. Over het algemeen, want vroeger, in het begin van mijn loopbaan als trainer/adviseur, was 't soms wat lastig. Bijvoorbeeld toen ik nog leiderschapstrainingen gaf. Bij de start van zon training keken de deelnemende managers me aan met zo'n blik van 'waar heeft dat jochie z'n brommer geparkeerd?' 
Zo nu en dan kreeg ik, bij aanvang van de training, de vraag of ik echt wel de trainer was. Na afloop werd die eerste ontmoeting vaak nog even teruggehaald. Deelnemers vertelden me dan dat mijn verschijning een zorg voor hen met zich meegebracht. Of ik wel de stevigheid had om zulke zware managers te kunnen begeleiden, of ik ze wel een spiegel zou kunnen voorhouden of in hoeverre ik überhaupt ervaring had met de trainingen.
Eerste indruk
We hebben allemaal te maken met de eerste indruk, zowel de indruk die we zelf maken als die die anderen op ons maken. Het is eigenlijk een nogal oppervlakkig iets dat ‘hoort’ bij nieuwe sociale situaties, of we willen of niet. In het stukje wat we onlangs gepost hebben blijkt dat slechts 7% van waar we effect mee sorteren gebaseerd is op de inhoud van onze boodschap. De rest is gebaseerd op hoe men ons uiterlijk en onze stem waarneemt. Hoe mensen ons waarnemen is dus niet zozeer gebaseerd op wat we (inhoudelijk) zeggen of aankunnen, maar op de filters waarmee mensen naar de wereld kijken. We noemen dat bias of meetfouten.
Testen
Als assessmentpsycholoog leer je veel over welke meetfouten je als persoon allemaal kan maken en dus ook maakt. Als je niet oplet, kan de eerste indruk die je van een deelnemer aan een assessment hebt je meting op de verschillende competenties beïnvloeden. Positief of negatief. Mijn collega Mariëlle Rijnberk heeft pas een blog geschreven over onze BIG 5 persoonlijkheidsvragenlijst. Een van de (weinige) betrouwbare en valide meetinstrumenten die worden gebruikt in onze branche. In haar stuk kwam ook naar voren dat er heel veel niet-valide vragenlijsten worden gehanteerd in het bedrijfs-/ professionele leven.
Voorspellingen
Dat betekent dus dat er heel veel sollicitanten worden beoordeeld door managers en adviseurs die zelf, als persoon, allerlei meetfouten maken, én dan ook nog een niet valide test gebruiken. En dat terwijl die managers en adviseurs zich feitelijk afvragen in hoeverre de sollicitant succesvol is voor de betreffende functie.
Nu wil ik niet zeggen dat je acuut moet stoppen met het gebruiken van je MBTI, kleuren/waarden vragenlijst of wat dies meer zij. Het zijn allemaal interessante manieren om via een test een taal te vinden waardoor je met elkaar in gesprek kan raken en wellicht een ontmoeting met iemand anders kan verdiepen. 
Wat ik wel wil zeggen is: pas alsjeblieft op om er conclusies aan te verbinden over anderen in relatie tot toekomstig gedrag. Die zijn naar alle waarschijnlijkheid, in ieder geval statistisch gezien, niet accuraat en daarmee niet 'waar' in de zin van het kunnen voorspellen van gedrag. Ze zijn waarschijnlijk gebaseerd op jouw bias. Jouw bril waarmee je naar de wereld kijkt.
Mijn aanbeveling is om je oordeel zo lang mogelijk uit te stellen en nieuwsgierig te blijven naar hoe je tot je conclusies komt. Wat zegt de conclusie die je over de ander hebt, al dan niet naar aanleiding van een testuitkomst, over jou en jouw bias? Dat is vaak de eerste stap naar het zuiverder maken van je 'meting' of conclusie over de ander.
Brommer
Omdat ik nou eenmaal de trainer was, hebben al die managers in mijn trainingen hun eerste indruk moeten uitstellen en hun bias kunnen aanpassen. Of dat nieuwe beeld positief of negatief was... nou, laat ik dit zeggen: ik heb geen brommer meer. Hoewel: Nu ik weer in Leiden woon, dus dicht bij kantoor, denk ik wel aan het aanschaffen van zo’n hip Vespaatje...
Topman Google maakt hoogste vrije val
Een topman van Google, Alan Eustace, heeft vrijdagavond een vrije val gemaakt van 40 kilometer en heeft daarmee een record verbroken.
Bekijk hier de video
De 57-jarige Amerikaan steeg met een heliumballon op en stortte na het loskoppen 4,5 minuut in een vrije val richting aarde.
Google-topman maakt hoogste vrije val
"Het was schitterend. Je ziet de duisternis van de ruimte en je neemt de verschillende lagen van de atmosfeer waar. Zoiets had ik nog nooit gezien", zei de voormalige piloot tegen de New York Times.
De man droeg een speciaal pak waarmee hij de valsnelheid van 1300 kilomter per uur aankon. Hij doorbrak daarmee de geluidbarrière, maar merkte daar zelf niets van. Volgens ooggetuigen leverde het wel een lichte knal op.
Het voormalige record stond op de naam van Felix Baumgartner, die zich twee jaar geleden 39 kilometer naar beneden liet vallen.
Volgens de initiatiefnemers van de vrije val maakt de recordsprong een weg vrij voor toeristische vluchten naar de stratosfeer.
Bekijk beelden van de stunt:
'Koerden doden IS-gevangenen en verwoesten stadje Irak'
Koerdische strijders hebben uit wraak op terreurbeweging Islamitische Staat (IS) een Arabisch stadje in Noord-Irak verwoest en IS-krijgsgevangenen vermoord. Dat meldt Nieuwsuur vrijdag op gezag van de commandant van een Koerdische vrijwilligersmilitie.
De Nederlandse Koerd Serdar Dosky, die een legertje van vrijwilligers aanvoert dat het opneemt tegen IS, vertrouwde verslaggevers van Nieuwsuur toe dat zijn manschappen krijgsgevangenen meteen executeren.
Toen hij eenmaal besefte dat zijn uitlatingen op camera waren vastgelegd krabbelde hij terug. De bekentenis zou niet meer zijn dan een ongelukkige grap.
Barzan
Nieuwsuur kwam zelf tot de ontdekking dat het Noord-Iraakse plaatsje Barzan, waar voornamelijk Arabische Irakezen woonden, onlangs met de grond gelijk is gemaakt. Volgens het programma zijn Koerdische strijders de daders.
Mensenrechtenorganisatie Human Rights Watch eist een onderzoek naar de verwoesting van Barzan. Volgens HRW hebben de Koerden de bevolking van het plaatsje 'collectief gestraft' voor de verliezen die enkele inwoners de Koerden hadden toegebracht.
De Koerdische Democratische Partij (KDP), een van de twee voornaamste machtsblokken in Iraaks Koerdistan, spreekt de beschuldigingen tegen. Volgens politiek secretaris Fadil Mirani is Dosky geen peshmergacommandant en zullen de peshmerga nooit krijgsgevangenen ombrengen.
Een onafhankelijke partij moet mogelijke oorlogsmisdaden die Koerdische strijders in Irak hebben begaan onderzoeken. Dat wil SP-Kamerlid Harry van Bommel in een reactie op de reportage van Nieuwsuur.
Van Bommel vindt de uitspraken van Dosky en de beelden van Nieuwsuur 'dusdanig ernstig dat ze onmiddellijk moeten worden geverifieerd'. Dosky was tot zijn vertrek uit Nederland in 2005 overigens actief lid van de SP. Volgens Van Bommel is dat echter niet relevant.
Vier dingen die u moet weten over IS
Nederlands marineschip binnenkort naar ebolagebied
Het nieuwe marineschip Karel Doorman gaat binnenkort met hulpgoederen naar West-Afrika voor de strijd tegen ebola. Het schip vertrekt op 6 november. 
De ministers Lilianne Ploumen (Ontwikkelingssamenwerking) en Jeanine Hennis (Defensie) hebben dat vrijdag aan de Tweede Kamer geschreven.
De Karel Doorman zal goederen vervoeren van EU-landen, internationale organisaties en hulporganisaties. Het gaat onder meer om medische hulpgoederen, beschermende kleding voor artsen en verpleegkundigen en mobiele klinieken, verpakt in vijftig containers, en ruim honderd voertuigen.
Het schip komt naar verwachting rond 20 november aan in West-Afrika.
Transport
Het kabinet bood de Karel Doorman op 8 oktober aan voor de strijd tegen ebola. De Europese Commissie betaalt 55 procent van de transportkosten van het schip, Nederland de rest.
Nederland heeft tot nog toe al 35 miljoen euro vrijgemaakt voor de bestrijding van de ebola-epidemie, dat is inclusief 5 miljoen euro aan hulpgoederen die op de Karel Doorman zullen worden vervoerd.
De Karel Doorman is het grootste schip van de Nederlandse marine. Het is een bijna 205 meter lang schip voor logistieke ondersteuning, met onder meer helikopterdecks, grote laadvloeren en logistieke middelen.
Beoordeling
Voordat de goederen aangenomen worden is er eerst nog een beoordeling of ze daadwerkelijk nodig zijn in de ebolalanden Sierra Leone, Guinee en Liberia. ''Het gaat erom dat de juiste spullen naar de juiste plek gaan. Een goede afstemming is en blijft dus belangrijk'' aldus minister Ploumen.
De Karel Doorman is het grootste schip van de Nederlandse marine. Het is een bijna 205 meter lang schip voor logistieke ondersteuning, met onder meer helikopterdecks, grote laadvloeren en logistieke middelen.
Wie doet wat in de strijd tegen ebola?
Zes dingen die u moet weten over ebola
Oud-wethouder Jos van Rey vervolgd voor corruptie
Het Openbaar Ministerie (OM) vervolgt oud-wethouder Jos van Rey van Roermond voor omkoping, verkiezingsfraude en witwassen van 175.000 euro.
Van Rey moet op 20 januari voor het eerst voor de rechter in Rotterdam verschijnen, maakt het OM vrijdag bekend.
Ook projectontwikkelaar Piet van Pol en de Roermondse oud-wethouder Tilman Schreurs worden vervolgd. Zij worden verdacht van omkoping, aldus het OM.
In de zomer van 2012 werd een strafrechtelijk onderzoek begonnen tegen VVD'er Van Rey wegens vermoedens over corruptie.
De politie deed op 19 oktober 2012 een inval in zijn huis en op het stadhuis van Roermond. De wethouder stapte daarna op en stopte als senator.
Oud-wethouder Jos van Rey vervolgd voor corruptie
Smeergeld
Van Rey wordt ervan beschuldigd dat hij smeergeld heeft aangenomen van zijn vriend Piet van Pol. Verder zou hij stemmen hebben geronseld voor verkiezingen en zijn partijgenoot Ricardo Offermanns vertrouwelijke informatie hebben verstrekt om hem te helpen bij zijn sollicitatie naar het burgemeesterschap van Roermond.
De beschuldiging over het witwassen is nieuw. Een woordvoerder van het OM wilde die vrijdag niet verder toelichten.
Voormalig VVD-wethouder Tilman Schreurs zou uitstapjes naar wedstrijden van het Nederlands voetbalelftal hebben laten betalen door Van Pol.
Ontkenning
Van Rey blijft beschuldigingen over corruptie tegenspreken. ''Cliënt werpt alle aantijgingen verre van zich'', laat zijn advocate Gitte Stevens vrijdag in een korte verklaring weten naar aanleiding van de aankondiging van het begin van de strafzaak tegen de Roermondse oud-wethouder wegens omkoping, verkiezingsfraude en witwassen.
De advocate laat weten dat de officiële dagvaarding nog niet is ontvangen en dat een uitgebreide reactie daarom nog niet mogelijk is. ''Het persbericht bereikt de verdediging eerder dan de dagvaarding zelf. Deze gang van zaken is absurd'', reageerde ze.
Ook de Liberale Volkspartij Roermond (LVR) waarvoor Jos van Rey raadslid is, gelooft vooralsnog in zijn onschuld. ''Iedereen is onschuldig tot het tegendeel bewezen is'', reageerde LVR-woordvoerder Jan Puper vrijdag op de aankondiging van de strafzaak tegen zijn fractiegenoot. ''Bovendien ken ik de dagvaarding niet, en wil eerst weten wat daarin staat.''
Afwachten
Het college van burgemeester en wethouders van Roermond wilde vrijdag niet reageren op de strafzaak tegen Jos van Rey. Het hoofdbestuur van de VVD vindt het ''goed dat de rechter zich nu gaat buigen'' over de kwestie rond oud-wethouder Jos van Rey van Roermond. ''Het oordeel wachten we af'', aldus een woordvoerder van het hoofdbestuur van de VVD.
De beschuldigingen van corruptie aan het adres van Van Rey waren voor de VVD begin vorig jaar aanleiding om de regels aan te scherpen. Het hoofdbestuur bepaalde dat VVD-bestuurders voortaan een integriteitsverklaring moeten ondertekenen. Ook werd een permanente commissie ingesteld die zich met integriteitskwesties in de partij bezighoudt. Besloten werd verder om bij opleidingen aandacht te schenken aan integriteit.
Op 20, 21 en 22 januari is er een regiezitting in Rotterdam. Wanneer de zaak inhoudelijk behandeld kan worden, is nog niet bekend.
Non-actief
Keyport 2020, een economisch samenwerkingsverband tussen de zeven Midden-Limburgse gemeenten, ondernemers en onderwijsinstellingen heeft Schreurs vrijdag voorlopig op non-actief gezet. Dat maakt de voorzitter van Keyport, Jos Heijmans, vrijdagavond bekend.
Hoewel zijn schuld nog niet bewezen is, wil Keyport imagoschade voorkomen, zei Heijmans. ''Wij moeten er als samenwerkingsverband voor zorgen dat er geen enkele verdenking op ons rust'', zei Heijmans, ook burgemeester van Weert. ''We hebben de maatregel met hem besproken, hij heeft er begrip voor'', lichtte Heijmans toe. ''We wachten de rechtszaak af.''
Plaatsvervangend directeur Ton Hagelstein van Keyport 2020 neemt de dagelijkse leiding voorlopig waar.
Websites hoeven niet duur te zijn
Toen
Als je in het begin van het internettijdperk internet had, dan was je gezegend met kennis voor de toekomst die andere (nog) niet hadden. Als je daarbij ook nog een beetje technisch was en je was in staat om een “website” te kunnen maken, dan was je helemaal speciaal! Toen ik in de jaren 90 nog een tiener was heb ik mezelf aangeleerd websites te maken. Dat bestond destijds nog uit niet heel veel meer dan een beetje tekst (nodig), een menu (professioneel) en een animated GIF (stoer). Met zo’n simpele site kreeg ik als 15 jarig mannetje een opdracht om voor het multinational bedrijf waar mijn vader werkte voor de vestiging in Nederland een website te ontwikkelen. Simpelweg omdat de webdesign bedrijven er toen makkelijk duizenden euro’s voor konden vragen en ik als tiener al heel blij was met alleen maar een extra zakcentje voor die maand.
websites
Nu
Je zou verwachten dat tegenwoordig de situatie helemaal anders ligt. Elk kind groeit tegenwoordig op met PC’s, internet en bij voorkeur met een iPad al in de wieg. En iemand met internet of een liefde voor het zelf maken van websites is eerder een standaard dan een uitzondering. Kijk maar naar alle Facebook gebruikers die zonder technische opleiding hele profielenpagina’s weten te maken met foto’s, video’s en blogs.
Wat maakt het dan dat er nog steeds websites worden aangeboden voor duizenden euro’s?! De meest simpele reden is: omdat het kan! Heel veel bedrijven zijn zich vreemd genoeg nog niet bewust van het gemak waarmee websites gemaakt kunnen worden tegenwoordig. Als je als ZZP-er of Freelancer bijvoorbeeld een manier zoekt om je portfolio online te houden, dan hoeft dat niet meer voor de hoofdprijs. Juist dat soort websites zijn het makkelijkst om te maken en bij te houden.
Wanneer wel meer betalen?
Als je bepaalde eisen hebt aan de functionaliteit of veiligheid van de website, dan kan het vaak snel duurder worden. Functionaliteit op een website zoals webshops, sociale netwerken en applicaties als bijvoorbeeld YouTube en Chatroullete vereisen behoorlijk wat programmeerkennis om te laten ontwikkelen en zijn daarom vanzelfsprekend duurder. Een programmeur heeft immers ook redelijk wat opleidingen moeten doen om deze kennis te vergaren.
En dan is er veiligheid. Wanneer je werkt met databases, inschrijvingen en klantgegevens, dan kan je het jezelf niet veroorloven die gegevens te lekken via de site die je voor 100,- lekker goedkoop in elkaar hebt laten klussen. Dan wil je extra betalen om de zekerheid te hebben dat je website in een goed beveiligde (web-)omgeving staat, dat de site niet makkelijk te hacken is en dat er een enigszins slim systeem in gebouwd zit om te voorkomen dat de gegevens van mensen “per ongeluk” op straat komen te liggen.
En dus...
Zoals wel vaker het geval is de goedkoopste oplossing niet altijd de beste oplossing. Bedenk vooraf altijd goed wat je precies nodig hebt en win eerst advies in. Advies is vaak gratis in je sociale netwerken te vinden, maar ook veel bedrijven staan je graag te woord met kosteloze uitleg en advies. Er zijn nog wel bedrijven die voor de hoofdprijs de meest basic websites aanbieden. Daar moet je als afnemer voorzichtig mee zijn. Als je meer betaald, zorg dan dat je inzichtelijk hebt waar het voor is. Je wilt uiteindelijk natuurlijk wel dat het eindproduct voldoet aan jouw wensen!
Waardeer dit blogbericht
Waarom het IS-IS (Intermediate Systems to Intermediate Systems) routing protocol zo populair is bij de nieuwste datacenter technieken
In een datacenter is (vrijwel) altijd behoefte aan een laag-twee-netwerk dat het hele datacenter omspant. Het Spanning Tree protocol vormt de basis alle laag-twee-netwerken, maar alleen omdat er (nog) geen andere mogelijkheid is.
Voor datacenter-netwerken wordt gekeken naar alternatieven voor Spanning Tree, zoals bijvoorbeeld FabricPath, Dynamic Fabric Automation of TRILL. Voor al deze protocollen geldt:
Ze zijn bedacht om laag-twee connectiviteit te bieden in een groot, plat netwerk, zonder paden die geblokkeerd zijn en met meer stabiliteit dan Spanning Tree.
Dit gebeurt steeds door een extra header te plakken voor het oorspronkelijke Ethernet-pakket, welke het pakket ‘routeerbaar’ maakt. ‘Routeerbaar’ wil zeggen: aan de hand van deze extra header kan iedere switch in het netwerk bepalen waar het pakker afgeleverd moet worden.
Ze hebben gemeen dat ze IS-IS gebruiken als routeringsprotocol om de topologie van het netwerk te ontdekken en te adverteren.
Een vraag die men regelmatig hoort is: Waarom IS-IS? In enterprise netwerken is IS-IS zo ongeveer het minst gebruikte routeringsprotocol. Het is onbekend en dus onbemind en het heeft een imago van ‘het is in gebruik bij service providers, dus het zal wel ingewikkeld zijn.’
Dus: waarom IS-IS? Wel , laten we de alternatieven bekijken.
Men had een heel nieuw protocol kunnen ontwikkelen om Spanning Tree te vervangen… Dat had gekund maar dat zou jaren overleg hebben gevergd, gevolgd door testen en het daarna uitbrengen van versies twee en drie voor er een stabiele versie zou zijn. Waarschijnlijk was er dan nu nog geen vervangend protocol geweest.
Er bestaan vele routing-protocollen om de topologie van een netwerk in kaart te brengen, de meest gebruikte in enterprise-netwerken zijn EIGRP en OSPF. Men zou verwachten dat voor een vervanger van Spanning Tree in het enterprise datacenter een van deze twee gekozen zou worden.
EIGRP is heel sterk in het afhandelen van grote hub-en-spoke netwerken met veel noord-zuid verkeer. EIGRP is heel schaalbaar als adressen in een hiërarchische netwerk kunnen worden geaggregeerd… Echter, in het datacenter is heel veel oost-west verkeer en is behoefte aan platte netwerken waar virtuele machines vrij heen en weer geplaatst kunnen worden maar met gevolg dat geen adressen geaggregeerd kunnen worden.
OSPF schaalt door een netwerk op te splitsen in een backbone area met daaraan vast andere area’s. Iedere area moet in principe een aaneengesloten deel van het netwerk zijn. Nu past een aaneengesloten backbone niet zo goed op het moderne datacenter design met leafs en onderling onafhankelijke spines en ook sluiten van elkaar gescheiden area’s niet goed aan bij het idee dat virtuele machines vrij moeten kunnen bewegen in het data center.
Verder geldt voor zowel OSPF als voor EIGRP: ze zorgen voor de uitwisseling van informatie over IP-adressen. Dat is voor een routeringsprotocol normaal, maar in een datacenter moet ook MAC-adres informatie uitgewisseld worden en in een datacenter moet de mogelijkheid zijn om broadcasts en niet-IP-multicasts te versturen… Daar is binnen de bestaande definities van OSPF of EIGRP niet in voorzien.
Dan het IS-IS protocol: het IS-IS protocol werkt net als OSPF met een shortest path first algoritme. Echter, terwijl OSPF bij een verandering binnen een area altijd een complete herberekening van het algoritme maakt, kent IS-IS een zogenaamde ‘partial route calculation’: in de situatie waarin wel de adressen, maar niet de topologie verandert, wordt alleen een gedeelte van de berekening overgedaan. En dat is heel mooi in een datacenter, waar – als virtuele machines verplaatst worden – wel de adressen veranderen, maar niet de topologie.
In de praktijk is gebleken dat in netwerken met enkele honderden routers in één enkele area het IS-IS protocol geen performance probleem heeft, terwijl in zo’n netwerk voor OSPF allang een opsplitsing in meerdere area’s aan te raden is. Vertaald naar datacenters: IS-IS kan een groot datacenter met honderden switches probleemloos als één area behandelen.
Nog een puntje in het voordeel van IS-IS is dat alle informatie in de IS-IS-pakketten expliciet gelabeld is: voor ieder veld in een pakket staat een label dat het type informatie en de lengte aangeeft. Deze flexibiliteit maakt het mogelijk om binnen de standaard extra labels te definiëren zodat ook andere gegevens tussen de switches uit kunnen worden gewisseld, zoals – voor het datacenter belangrijk – informatie hoe broadcasts en multicasts rondgestuurd moeten worden.
Samengevat:
Het IS-IS protocol schaalt probleemloos naar honderden switches in een plat netwerk, zodat virtuele machines probleemloos verplaatst kunnen worden en oost-west verkeer optimaal afgehandeld kan worden.
Het IS-IS protocol is flexibel in het doorgeven van andere informatie dan alleen IP-adressen, zodat in een datacenter alles wat nodig is voor laag-twee connectiviteit moeiteloos ingepast kan worden.
Kortom, ideaal voor de nieuwe laag-twee-protocollen voor het datacenters…
'Aanslag met bijl op New Yorkse politie was terrorisme'
De man die donderdagavond twee politieagenten in New York verwondde met een bijl was een geradicaliseerde moslim. De politie heeft gisteren op een persconferentie laten weten dat de man, die door collega-agenten werd doodgeschoten, alleen heeft gehandeld.
'Dit was een terroristische aanslag', aldus de commissaris van de New Yorkse politie. Er wordt nu onderzocht in hoeverre de 32-jarige Zale Thompson de aanslag had voorbereid. De politie zag op zijn computer dat hij bijvoorbeeld veel artikelen over recente aanslagen in Canada had gelezen. Ook bezocht hij sites van radicale moslimgroeperingen en zette hij anti-Westerse berichten op social media.
Lees ook
Man met bijl valt politie in New York aan
Neem nu een abonnement op het AD!
3D-geprint hart redt leven van twee weken oude baby
In het Morgan Stanley Children's Hospital in New York hebben artsen een 3D-geprint hart gebruikt om het leven van een baby van twee weken oud te redden. Het kindje heeft een hartafwijking en moest een zware operatie ondergaan. Doordat artsen een 3D-kopie konden maken, werd het babyhart met één operatie gerepareerd.
Met behulp van MRI-data konden doktoren een 3D-model van het hart printen. 'Het hart van de baby had gaten en de hartkamers zijn een soort doolhof,' zei dokter Emile Bacha die de operatie uitvoerde tegen CT News. 'Vroeger moesten we het hart laten stoppen en erin kijken om te beslissen wat we moesten doen. Met deze techniek is het of we een landkaart hebben die ons gidst. We konden met één operatie het babyhart repareren.'
De stichting Matthew's Heart of Hope financierde het project. Zij maakten al bekend dat er een nieuw experiment met een 3D-geprint hart aankomt, maar daar is nog niets over bekend.
Lees ook
Chinezen plaatsen eerste 3D-wervel in rug kankerpatiëntje
Kunstenares opgepakt na vaginaselfie uit 3D-printer